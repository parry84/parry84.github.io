---
title: Se la privacy sembra una seccatura
slug: privacy
dateCreated: 2023-03-18 21:37
dateUpdated: 2023-03-18 21:37
visible: true
tags:
  - politica
---

##

<span class="newthought">Durante</span> un viaggio in America Latina mi è capitato di esibire il mio passaporto, certificazioni vaccinali e altri documenti senza dover firmare scartoffie per il trattamento dei dati. Mi sono sentito nudo…

In effetti negli ultimi anni, fra GDPR, banner dei cookie, password robuste, abbiamo assistito a un’attenzione verso il tema della privacy. Molti la vivono addirittura con fastidio. Qualcun’altro invece custodisce con paranoia la propria identità, temendo lo strapotere di _Big Tech_.

È pur vero che la possibilità di conoscerci può essere usata per manipolarci. **Tuttavia, la maggioranza sottovaluta il vero pericolo, ovvero lo Stato!** Tale entità è infinitamente più potente della più potente delle multinazionali e, in potenza, terribilmente più nociva. Noi che viviamo nel mondo libero [tendiamo a dare per scontata la democrazia](/notes/democrazia/). Ma non dobbiamo mai idealizzare chi esercita il potere su di noi, nemmeno se con le migliori intenzioni. Storicamente, tutto questo è finito in tragedia. Tutti sappiamo, ahimè, come i nazifascisti usarono le anagrafi per identificare gli ebrei.

Purtroppo, lo spirito totalitario è insito nella natura umana. Oggi, ad esempio, in uno stato oppressivo come la Cina si assiste a una massiccia raccolta di dati e a una diffusione di tecnologie di sorveglianza di massa. Possiamo prevenire una tale distopia mantenendo la guardia alta, instancabilmente: se l’informazione è potere, e il potere è male, meglio allora la segretezza. **La privacy è un diritto, non una seccatura, e proteggerla significa proteggere noi stessi e le nostre libertà.**
