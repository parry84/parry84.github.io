---
title: Milano
slug: milano
dateCreated: 2022-10-29 22:51
dateUpdated: 2023-01-26 22:38
visible: true
tags:
  - viaggi
caption: 'Olio su tela, di Loredano Rizzotti, raffigurante casa di ringhiera'
---

<span class="newthought">Ci sono città</span> di evidente bellezza, e altre che invece richiedono di essere scoperte. È sempre più difficile trovare esperienze autentiche a Milano: l’aumento dei franchising e dei turisti hanno appiattito l’offerta, anche i Navigli, ormai soffocati dalla _movida_, stanno perdendo la loro atmosfera.

Vorrei in questi appunti mantenere la lista dei miei _insider tips_:

- **Compagnia Marionette Carlo Colla Milano**: questa famiglia tramanda l’arte marionettistica da oltre due secoli. Gli spettacoli, curati nei dettagli, sono magici e unici e sono probabilmente più apprezzati dagli adulti che dai bambini. Le rappresentazioni avvengono generalmente nel loro Atelier nel quartiere Stadera oppure al Teatro Gerolamo.
- **Civico Planetario Ulrico Hoepli**: costruito un secolo fa, ospita numerose iniziative fra cui divulgazione scientifica e concerti sotto le stelle. Il proiettore, un macchinario meccanico costruito da Ziess negli anni ‘60 aggiunge un fascino _hipster_ a questo luogo.
- **Biblioteca degli Alberi di Milano**: questo parco di recente costruzione, progettato da Piet Oudolf, ospita 100 specie. In primavera, la fioritura è spettacolare.
- **Nottingham Forest**: dove bere qualcosa di diverso: si va dai drink molecolari a quelli fusion fino ai caraibici, serviti in bicchieri assurdi (a forma di teschio, di vasca da bagno, di microscopio). Purtroppo è necessario fare la coda per entrare.
- **Dialogo nel Buio**: ospitata presso l’Istituto dei Ciechi di Milano, questa visita sensoriale guidata in assenza totale di luce non può lasciare indifferenti. Vale anche la pena proseguire la giornata passeggiando fra via Serbelloni, via Mozart, via Cappuccini e via Vivaio ricche di architetture Liberty.
