---
title: Dopo di noi
slug: transumanesimo
dateCreated: 2024-12-16 20:51
dateUpdated: 2025-05-24 20:51
order: 4
visible: true
tags:
  - filosofia
caption: Ernst Mach, View from the Left Eye (autoritratto), 1886
---

##

<div class='epigraph'>

> «Forse mi inganneranno la vecchiaia e la paura, ma sospetto che la specie umana – l’unica – stia per estinguersi e che la Biblioteca sia destinata a permanere: illuminata, solitaria, infinita, perfettamente immobile, armata di volumi preziosi, inutile, incorruttibile, segreta.» <footer> — Jorge Luis Borges, _La biblioteca di Babele_</footer>

</div>

<span class="newthought">In un mondo</span> sempre più minacciato da crisi ambientali, guerre e catastrofi naturali, l’idea che l’umanità possa estinguersi non sembra più un’ipotesi così remota. Borges anticipa con grande lucidità il senso di precarietà che accompagna la nostra esistenza. La sua visione è inquietante: se l’umanità si estingue, cosa rimarrà della nostra cultura, della nostra conoscenza, delle nostre scoperte?

Accumuliamo oggetti, inutili e preziosi, scattiamo fotografie, scriviamo libri, nel tentativo di contraddire la morte, di persuaderci che qualcosa di noi possa sopravvivere. Mettiamo al mondo figli, quali tentativi di proroga di noi stessi. Siam pronti [a immolarci per il futuro della patria](/notes/europa/), nell’illusione di essere ricordati nell’eternità. Ma l’eventualità dell’estinzione dell’umanità solleva importanti interrogativi esistenziali: l’immagine di una Terra immobile e disabitata, come un’immensa biblioteca senza lettori, avverte dell’inutilità della sopravvivenza della nostra eredità.

Difficile pensare di poter colonizzare altri pianeti e universi, il progresso tecnico è troppo lento: siamo intrappolati nel nostro fragile _Pale Blue Dot_[^1]. Ma una speranza può venire dall’intelligenza artificiale, oggi temuta e osannata, capace di varcare i nostri confini portando nello spazio il ricordo dell’umanità, ripensandolo per l’eternità. Un ricordo di noi, ma senza di noi, ma pur sempre un superamento della finitudine. Non sopravviveremo, ma l’essenza della nostra inquietudine potrebbe farlo.

[^1]: cfr. Carl Sagan

La fattibilità è ancora incerta. Condizione necessaria è il _riduzionismo_, ossia la concezione della coscienza come epifenomeno della materia. È una concezione sgradevole poiché sminuisce il nostro antropocentrismo, ma che non possiamo ignorarla e molti indizi ci orientano verso questa direzione. Qualcuno, come Thomas Nagel[^2], continua a sostenere che l’esperienza soggettiva sia un ente irriducibile. Anil Seth ritiene che abbia un origine materiale, ma che rimanga tuttavia incomputabile. La domanda rimane aperta.

[^2]: Egli la definisce come lo _“sguardo da nessun luogo”_

Ma anche qualora vincessimo questa sfida, ci troveremmo di fronte all’inevitabile: il tempo dell’universo è racchiuso fra un’alfa e un’omega, dove [la morte entropica](/notes/entropia/) ne rappresenta l’omega.

Allora, cosa rimane? Dovremmo ascoltare ancora una volta Nagel e il suo Assurdo: _“Ciò che non importa fra un milione di anni non importa nemmeno ora”_. Questo non è un invito al nichilismo, ma un richiamo al _hic et nunc_, un tentativo di riconciliarci con la nostra finitezza. Anche Marco Aurelio ci ammoniva:

<div class='epigraph'>

> «Getta via tutto, quindi, e tieni ferme solo queste poche cose, e ricorda anche che ciascuno vive solo questo presente, incommensurabilmente breve: il resto è già stato vissuto o è avvolto nell’incertezza. È poca cosa, quindi, ciò che vive ciascuno, ed è poca cosa il cantuccio della terra in cui vive; e poca cosa è anche la più duratura fama postuma: questa fama trasmessa da una generazione all’altra di omuncoli che in un attimo sono morti, e che non conoscono neppure sé stessi, figurarsi poi chi è già morto da tanto tempo!» <footer> — Marco Aurelio, _Colloqui con sé stesso_, libro III, 10</footer>

</div>

Vivere nel presente, in questa breve scintilla di tempo che ci è concessa, potrebbe essere l’unica risposta possibile alla vertigine dell’eternità. Di noi non rimarrà nulla, ma è in questo istante, fragile e luminoso, che risiede tutto il nostro significato.
