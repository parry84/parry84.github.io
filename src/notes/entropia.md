---
title: Entropia e destino
slug: entropia
dateCreated: 2022-10-11 23:30
dateUpdated: 2022-10-12 00:06
order: 970
visible: true
tags:
  - politica
---

##

<span class="newthought">Ogni mattina</span> il mondo pare più confuso e disordinato del giorno precedente. Sembra che nulla vada per il verso giusto. Cerchiamo continuamente di aggiustare la nostra vita, ma i nostri sforzi creano problemi maggiori di quelli che si volevano risolvere. _Koyaanisqatsi!_

La stessa inesorabile forza di disintegrazione sta divorando tutti noi, indipendentemente da dove viviamo o dal sistema politico che adottiamo: è quindi sciocco incolpare singoli dirigenti o ideologie per un problema che è universale: la causa risiede in una legge fisica fondamentale, e che, come tale, non potrà essere cambiata da alcun governo, protesta o petizione su _change.org_.

Sappiamo che la quantità di energia totale dell’universo è costante. Ma oltre alla quantità l’energia possiede anche una _qualità_. Essa passa inesorabilmente da uno stato di ordine a uno di disordine, ossia da uno stato di energia utilizzabile a forme di energia non più utilizzabile. Tale misura del disordine è nota come _entropia_. E anche ogni volta che viene creata un’apparenza di ordine (come nel caso della vita), ciò si verifica a spese di un maggiore disordine nell’ambiente circostante. Questo è ciò che comunemente chiamiamo _inquinamento_.

<div class='epigraph'>

> «L’Entropia è la suprema legge metafisica dell’Universo.» <footer> — Arthur Eddington</footer>

</div>

Einstein la riteneva la legge fondamentale della scienza. Da essa deriva l’invecchiamento, la morte, la caduta d’Imperi e, in ultima analisi, la fine stessa dell’Universo[^1].

[^1]: È curioso come la risposta alla domanda fondamentale sulla vita, l’universo e tutto quanto fosse sepolta in un manuale scolastico, e quasi nessuno se n’è accorto.

Anche le energie rinnovabili nel lungo periodo non sono rinnovabili. Le montagne sono soggette a disgregazione e pure il Sole esaurirà il combustibile. Lo stesso vale per il riciclaggio: per esempio, è impossibile rifondendo più volte la stessa plastica, ottenere a ogni ciclo la stessa quantità di partenza. Il "nulla si crea e nulla si distrugge" si trasforma in un "tutto si distrugge" quando, oltre la quantità, si considera anche la qualità dell’energia.

È quindi illusorio aspettarci un futuro privo di limitazioni fisiche e conflitti materiali. L’idea moderna di un mondo in continuo progresso al giorno d’oggi ci sembra ovvia ma è in realtà errata. Del resto, nell’antichità, i greci collocavano nel passato un’età dell’oro, seguita da un’involuzione della condizione umana attraverso nelle successive epoche. La stessa concezione si ritrova nella Bibbia, dove l’età dell’oro è rappresentata dall’Eden. Gli antichi avevano quindi già intuito i principi dell’entropia.

Non esiste alcun freno di emergenza e non si può scendere da questo treno in corsa, una verità che può apparire riduttiva o persino deprimenti. Il motivo è che la termodinamica definisce i limiti fisici estremi entro cui siamo costretti a operare. Ma se continueremo a ignorarla, lo faremo a rischio della nostra stessa estinzione.

<div class='epigraph'>

> «Si può ignorare la realtà, ma non si possono ignorare le conseguenze dell’ignorare la realtà.» <footer> — Ayn Rand</footer>

</div>

Di fronte a questo _panta rei_ infernale, non bisogna quindi abbandonarsi alla disperazione, poiché esiste comunque un margine di manovra: l’umanità non può capovolgere il processo entropico, ma può stabilirne la velocità perseguendo il [progesso](/notes/progresso/) in maniera oculata.
