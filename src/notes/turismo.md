---
title: Ha ancora senso viaggiare?
slug: turismo
dateCreated: 2023-08-26 16:42
dateUpdated: 2023-08-26 16:72
visible: true
tags:
  - filosofia
---

##

<span class="newthought">“il turismo</span> il nostro petrolio”: questo mantra dal carattere nazional-popolare è stato martellato incessantemente negli ultimi vent’anni e noi, pensando per sentito dire, l’abbiamo metabolizzato senza analisi particolarmente scrupolose. Gestire un _chiringuito_ era per noi più la alta forma di realizzazione personale.

Nonostante i fallimenti delle politiche dall’alto finalizzate all’ospitalità diffusa, questa visione è ora diventata realtà grazie a realtà come _AirBnb_, _Booking_, _Instagram & C_. E ci siamo resi conto, forse troppo tardi, delle conseguenze negative.

Come l’osservazione di un sistema quantistico ne perturba irrimediabilmente lo stato, il turismo frenetico snatura le realtà che tocca. I luoghi si trasformano in _non-luoghi_ sterili, anonimi, e privati della loro identità. Spazi transitori, da visitare frettolosamente: giusto il tempo di un _selfie_ per dimostrare di esserci stati e poi via, verso altri territori-cartolina da deglutire senza assaporare.

In funzione della viralità sui social network, questo fenomeno è in continua espansione e tutta Europa pare si stia progressivamente trasformando in un’Eurolandia fatta di _cliché_, dove ripetere la medesima esperienza ovunque. E ora le geografie impattate iniziano a tentare di arginare la falla mediante divieti e restrizioni.

Non esiste nemmeno il lato buono della medaglia: il turismo, un’industria a bassa produttività, [non contribuirà più di tanto al nostro benessere](/notes/progresso/). Non è scalabile: nonostante la saturazione che osserviamo, produce solo il 6% del PIL italiano. Per poter continuare a essere una nazione fiorente l’Italia dovrà invece valorizzare le industrie che realmente la rendono ricca, come la farmaceutica, la moda, le costruzioni, la meccanica.

Che fare del nostro tempo libero? [Non siamo costretti a partecipare a questa forma di masturbazione collettiva](/notes/introspezione/). Possiamo evitare la trappola del turismo e goderci “viaggi mentali” comodamente da casa nostra, [anche grazie a Internet](/notes/internet/): un’esperienza diretta è necessariamente autentica rispetto a un racconto approfondito. E spesso anche sfogliare un libro nella tranquillità del _book shop_ di un museo può essere più piacevole e informativo della visita a una mostra sovraffollata.

<div class='epigraph'>

> «Si cercano un luogo di ritiro, campagne, lidi marini e monti; e anche tu sei solito desiderare fortemente un simile isolamento. Ma tutto questo è proprio di chi non ha la minima istruzione filosofica, visto che è possibile, in qualunque momento lo desideri, ritirarti in te stesso; perché un uomo non può ritirarsi in un luogo più quieto o indisturbato della propria anima, soprattutto chi ha, dentro, principî tali che gli basta affondarvi lo sguardo per raggiungere sùbito il pieno benessere: e per benessere non intendo altro che il giusto ordine interiore.» <footer> — Marco Aurelio, _Colloqui con sé stesso_, libro IV, 3</footer>

</div>

Vale dunque ancora la pena di viaggiare? Prendendo in prestito le parole di Walter Bonatti, l'avventura è l’ignoto che abbiamo dentro di noi, un luogo immaginario e fantastico che può farti vivere emozioni straordinarie anche dentro le mura di casa tua. Il mondo geografico è ormai tutto esplorato, ma l'Universo infinito che ci portiamo dentro non riusciremo mai a percorrerlo completamente.
