---
title: Il politicamente scorretto ha rotto il cazzo
slug: politicamente-scorretto
dateCreated: 2023-04-04 23:51
dateUpdated: 2023-04-04 23:51
order: 900
visible: true
tags:
  - politica
---

##

<span class="newthought">Nelle sue</span> forme più estreme, il politicamente corretto costituisce una minaccia alla [libertà d’espressione](/notes/libero/). È dunque giusto, e doveroso, contrastare ogni forma di maccartismo culturale e ogni dogma del conformismo. Tuttavia, nell’era del populismo, il suo duale, ovvero il _politicamente scorretto_, ha preso una brutta piega, fatta di luoghi comuni, spesso banali, che sterilizzano il discorso piuttosto che farlo progredire.

I nuovi meccanismi social premiano la polemica _low cost_ garantendo un’automatica visibilità a chi la spara più grossa. Basta mezz’ora nella sezione commenti per constatare che al momento non esiste nessuna dittatura del politicamente corretto, ma, al contrario, esiste una volgarità senza limiti.

Esempi di questa degenerazione pericolosa si trovano nei vari [complottismi](/notes/complottismo/), nel negazionismo della Shoah o del cambiamento climatico, o nei [deliri no-euro](/notes/euro/). Questa antiretorica stronca ogni conversazione bollando come _“pensiero unico dominante”_ ogni realtà contro cui non riesce ad argomentare (e di questo passo non si potrà più dire che 2+2=4 senza essere definiti _pecoroni_).

È diventata una maschera dietro la quale rivendicare come vanto la propria ignoranza e la propria incompetenza. Urge ricordare che il mondo è un luogo governato da leggi oggettive, la sua [complessità è crescente](/notes/progresso/) e irriducibile e, per afforntarla, il merito e la competenza devono tornare a essere un valore.

<div class='epigraph'>

> «In ogni campo e per ogni oggetto sono sempre le minoranze, i pochi, i rarissimi, i Singoli quelli che sanno: la Folla è ignorante.» <footer> — Søren Kierkegaard, _Diario_</footer>

</div>

E oltretutto, dove l’istruzione è gratuita, l’ignoranza è una colpa. Un pensiero maggioritario non è necessariamente corretto, né una scelta della maggioranza è necessariamente una scelta giusta: quante volte prendiamo decisioni sbagliate, persino per noi stessi?

La provocazione, quella vera, non è la becera cassa di risonanza del mal di stomaco sociale, ma è la sottile arte che depone nella nostra mente il malefico tarlo del dubbio. Oggi definirsi politicamente scorretti è talmente abusato che, forse, oramai, la vera trasgressione è essere sfacciatamente corretti.
