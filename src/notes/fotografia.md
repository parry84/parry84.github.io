---
title: Decodificare il messaggio della bellezza
slug: fotografia
dateCreated: 2023-03-06 21:32
dateUpdated: 2023-03-06 21:32
order: 1
visible: true
tags:
  - arte
---

##

<span class="newthought">Perché</span> siamo attratti dalla bellezza? Nelle cose belle percepiamo qualità di cui abbiamo bisogno, ma che mancano nella nostra vita: armonia, equilibrio, pace, forza. La bellezza ha quindi una funzione importante: essa rivela importanti verità sulla felicità, ed è compito degli artisti aiutarci a vivere vite felici.

La fotografia mi ha insegnato ad apprezzare i piccoli dettagli e a trovare la bellezza anche dove non ci si aspetterebbe di trovarla[^1]. Anche in un vecchio attrezzo agricolo arrugginito si può leggere una poesia semplice. Se per una descrizione oggettiva della realtà, mille parole valgono quasi sempre più di un’immagine, nelle [mie esplorazioni](https://500px.com/p/parry84) preferisco ribaltare l’assunto razionalista: non è l’utile a essere bello, ma è il bello a essere utile.

[^1]: Questo risultato è intrinsecamente non raggiungibile dalle immagini generate dalle AI: queste ultime, anziché mostrare un’intepretazione della realtà, ne sono totalmente disgiunte.

Di seguito, una mia selezione di fotografi che considero particolarmente evocativi.

## Irene Kung

L’essenzialità delle inquadrature e la capacità di far emergere i suoi soggetti dall’oscurità, infatti, esprimono una vicinanza stilistica e concettuale al Rinascimento pittorico italiano. Allo stesso tempo le composizioni di _Irene Kung_ evidenziano per contrasto l’ambiguità dell’urbanizzazione e della negligenza umana, facendo emergere dalla bellezza una sottile inquietudine. Descrivere la sofferenza attraverso una rappresentazione raffinata e onirica è un tentativo di generare un nuovo significato a partire dalle percezioni di un’esperienza emotiva, è un’astrazione che mi conduce dalle zone più in ombra alla dimensione meditativa, fino agli spazi inconsci dell’anima.

^[{-} © Irene Kung, _Colosseo 2_, Invisible Cities.]
![Irene Kung, Colosseo](/images/irene_kung.jpg)

## Armando Capochiani

Paesaggi lievi e rigorosi al tempo stesso, fatti di geometrie in perfetto equilibrio, ingentilite dai toni pastello degli edifici e dalla luce morbida e diffusa. Il minimalismo urbano è la parola chiave: le forme, i colori e le linee sono razionalizzati fino a non sembrare più appartenere a questo mondo. Creando una fotografia eccessivamente semplificata, _Armando Capochiani_ cerca di suscitare una risposta emotiva producendo un'esperienza visiva unica.

^[{-} © Armando Capochiani, _Urban Geometries_.]
![Armando Capochiani](/images/armando_capochiani.jpg)

## Fulvio Rotier

Può la fotografia sostituire la parola? Guardando le fotografie di un grande artista si può sicuramente affermare che ciò è possibile e che un solo momento, frutto di uno scatto furtivo o meditato, coglie l’intersezione tra luci e ombre, i rapporti tra pieni e vuoti, arrivando a esprimere sentimenti, pensieri, azioni. L’immagine arriva così a commuovere, ad avviare processi di riflessione profonda, a toccare corde profonde dell’anima. E ciò avviene in maniera spesso immediata, struggente e meravigliosa, così come una musica che ci pervade e ci porta su un piano quasi metafisico, non umano. È questo l’effetto che danno le foto intense, poetiche e sognanti di _Fulvio Roiter_.

^[{-} © Fulvio Rotier, _Norcia_, 1955.]
![Fulvio Rotier](/images/fulvio_roiter.jpg)

## Paul Brouns

Fotografando i dettagli degli edifici e ripetendoli all’infinito, il fotografo olandese _Paul Brouns_ riesce a svelare allo spettatore la bellezza astratta di ciò che ci circonda ogni giorno e che non siamo in grado di vedere da soli.
_«Mi piace vedere l’architettura come spartiti musicali nella nostra esistenza e per esempio i dettagli come le finestre e occasionalmente le persone stesse, possono essere visti come le note che danzano lungo i livelli del pavimento.»_

^[{-} © Paul Brouns, _Mondrianesque_.]
![Paul Brouns](/images/paul_brouns.jpg)
