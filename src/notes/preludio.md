---
title: Preludio
slug: preludio
dateCreated: 2025-02-02 18:38
dateUpdated: 2025-02-02 18:38
order: 10000
visible: true
tags:
  - filosofia
caption: 'Maurits Cornelis Escher, Another World II, 1947. Xilografia.'
---

##

<span class="newthought">Il motore della storia</span>, tanto personale quanto pubblica, è la ricerca di un significato. Oppure, specularmente, l’angoscia dinnanzi alla morte. Due tensioni che sono una sola sostanza.

Un istinto segreto ci spinge a riempire le giornate. La laurea, la carriera, il mutuo, piccole soddisfazioni nel tempo libero. Lavoriamo per garantirci una serenità stabile, ma una volta raggiunto lo stato di quiete, subentra nel cuore una strana inquietudine, immediatamente silenziata da nuovi passatempi, temendo senza nemmeno sapere ciò che si teme. _«Gli uomini, non avendo potuto guarire la morte, la miseria, l’ignoranza, hanno deciso di non pensarci per rendersi felici.»_[^1]

[^1]: Blaise Pascal, _Pensieri_, (168)

Ma la trama dell’esistenza illusoria non è così fitta che l’oscurità dell’ignoto non trasparisca. Ed è così che un giorno, in un momento di lucidità, la domanda si pone e la risposta è sincera. Si inaugura così il tempo della vita cosciente. Se in essa tutte le probabilità di eterno sono azzerate, ne è invece restituita ed esaltata la libertà di giudizio e d’azione, ponendoci di fronte alla necessità della scelta.

<div class='epigraph'>

> «Ho posto davanti a te la vita e la morte, a te spetta scegliere la vita.» <footer> — Deuteronomio 30,19</footer>

</div>

Di fronte a questa alternativa, è la scelta affermativa che misura il valore di un uomo. Esistere o non esistere. Chi vuole fortemente la sua vita, non s’accontenta, temendo di soffrire, a quel vano piacere che gli faccia schermo al dolore, perché questo continui sotto cieco, muto, inafferrabile; ma anzi la persona di questo dolore prende e sopportando s’afferma là dove gli altri sono annientati dal mistero[^2].

[^2]: Carlo Michelstaedter, _La persuasione e la rettorica_

Lungo il cammino dell’esistenza intenzionale la ragione accompagna, ma non basta. Ogni volta che crede di afferrare la verità, ne coglie solo un frammento. Il cammino è irto e privo di scorciatoie, rare sono le vittorie. Ma l’unica alternativa a questo calvario dello spirito è la negazione di sé: uno stato di benessere falso e illusorio che intorpidisce la coscienza. Non occorrono altri miracoli: il nostro essere, qui e ora, una realtà in grado di conoscersi è di per sé un miracolo che giustifica una risposta affermativa alla domanda esistenziale.

<div class='epigraph'>

> «L’anima razionale vede sé stessa, articola sé stessa, raccoglie il frutto che produce, spazia per il cosmo intero, per il vuoto che lo circonda e per la struttura che lo conforma. Ancora: si protende verso l’infinito dell’eternità, abbraccia e comprende col pensiero la l’alfa e l’omega dell’universo.» <footer> — Marco Aurelio, _Colloqui con sé stesso_, libro XI, 1</footer>

</div>

E non era nemmeno necessario che fosse, avrebbe potuto anche non essere. Eppure è. Uno spirito che ha assaporato una tale estasi sente  l’urgenza di comunicarla: il mondo, forse più di quanto creda, ne ha bisogno.

Osserviamo ciò che accade intorno a noi. Una storia d’amore che sembrava una favola romantica, eppure il finale è improvviso e amaro. Nonostante ogni sforzo per creare un ambiente sereno e stipendi adeguati, i collaboratori abbandonano la società. La disoccupazione scende ai minimi storici, ma cresce il malcontento politico. Le guerre. Il fentanyl. La ragione è smarrita di fronte all’irrazionale e affretta spiegazioni econometriche, ma tale riflesso è un negazionismo pericoloso: il rischio è che l’Urlo di Munch interiore si traduca nel Paradosso di Fermi. Lo studio della filosofia offre viceversa un appiglio al nostro sentirci stranieri nel mondo.

Il nostro tempo è attraversato dallo spirito dell’inquietudine e dell’instabilità. Jorge Luis Borges ha scritto che vivere in un tempo di grandi pericoli e opportunità significa sperimentare sia la tragedia che la commedia, con “l’imminenza di una rivelazione”[^3] nella comprensione di sé stessi e del mondo.

[^3]: Jorge Luis Borges, _Altre inquisizioni_

La fuga davanti al destino, il rifiuto dell’azione nel mondo è un rifiuto che porta alla perdita di sé[^4]. Cambiare le cose è in nostro potere, e il compito del cambiamento spetta al pensiero. Le rivoluzioni politiche sono destinate al fallimento, poiché la _forma mentis_ del rivoluzionario è distruttiva: conosce solo i metodi per annientare, non quelli per creare. Una società cambia se cambiano gli individui che la compongono, e non viceversa. La vera rivoluzione è quella interiore.

[^4]: Georg Wilhelm Friedrich Hegel, _Fenomenologia dello spirito_

<div class='epigraph'>

> «Il futuro è molto aperto, e dipende da noi, da noi tutti. Dipende da ciò che voi e io e molti altri uomini fanno e faranno, oggi, domani e dopodomani. E quello che noi facciamo e faremo dipende a sua volta dal nostro pensiero e dai nostri desideri, dalle nostre speranze e dai nostri timori. Dipende da come vediamo il mondo e da come valutiamo le possibilità del futuro che sono aperte.» <footer> — Karl Popper, _The Myth of the Framework_</footer>

</div>
