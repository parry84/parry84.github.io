---
title: Inno alla libertà
slug: libero
dateCreated: 2023-08-26 17:28
dateUpdated: 2023-08-26 17:28
order: 910
visible: true
tags:
  - filosofia
---

##

<span class="newthought">La libertà</span> è rara e preziosa poiché è basata sulla fiducia. E la fiducia è un fragile equilibrio: arduo da costruire, ma facilissimo a perdersi.

La natura umana a volte ci spaventa –_«Bellum omnium contra omnes»_[^1]– e il pessimismo induce il desiderio di catene nel nome di una sicurezza illusoria o di un’uguaglianza artificiosa.

[^1]: Con tale frase, che letteralmente significa «la guerra di tutti contro tutti», Thomas Hobbes (1588-1679) descrive lo stato di natura come uno stato di guerra permanente e universale.

Ma non siamo così materialisti come spesso ci raccontiamo ed esistono valori e principi che ci rendono uomini e donne veri, e non semplici contenitori di necessità fisiologiche e piccoli interessi meccanici. La libertà è il più importante fra tali valori. Quando essa viene meno — e grandi masse di persone accettano questa perdita — tutto può accadere. È qualcosa di già visto nel secolo scorso e che tuttora osserviamo nel mondo.

Quando dilaga la percezione dell’assenza di scopo della propria vita, è sufficiente che un governo promuova una narrativa in grado di dare un nome a quell’ansia e canalizzarla in una battaglia collettiva capace di dare un significato a un’esistenza altrimenti percepita come priva di senso. Ed ecco chem sotto gli occhi di tutti, si ottiene uno strano fenomeno di ipnosi collettiva tipico della creazione degli stati totalitari.

La caratteristica di un tale gregge dominato da una visione unica è la sparizione di ogni caratteristica individuale. La diversità non ha semplicemente a che fare con i diversi colori della pelle, le religioni, culture, tradizioni, modi di vivere e di percepirsi. La diversità riguarda soprattutto l’esistenza di idee differenti.

<div class='epigraph'>

> «Di fronte alle cifre smisurate, impallidisce qualsiasi idea di individualità, poiché la statistica cancella ogni unicità. Alla vista di simile potenza e simile miseria il singolo prova imbarazzo semplicemente a esistere. Eppure il reale portatore di vita è l'individuo. È soltanto lui a provare felicità, è solo lui a essere dotato di virtù, di responsabilità e di etica. La massa e lo Stato non hanno nulla di simile. Solo l'uomo in quanto individuo è un essere vivente; lo Stato, invece, è un sistema, una pura e semplice macchina volta a classificare e ordinare la massa. Di conseguenza, chi nelle cose umane pensa meno in termini di individuo che in termini di grandi cifre e in tal modo atomizza se stesso è divenuto un predone e un ladro rispetto a se stesso.» <footer> — C.G. Jung, _Mysterium coniuctionis_</footer>

</div>

L’esistenza di idee diverse inevitabilmente offenderà qualcuno. [Dovremmo tacere per evitare offese reciproche?](/notes/ingiustizia/) Tale atteggiamento rischia di creare una società in cui la capacità di difendere un’idea, o addirittura di combattere per essa, svanisce. Paradossalmente non è eliminando l’offesa che si protegge la diversità, ma per costruire una società pluralista, dove realizzare una diversità autentica, dobbiamo invece promuovere i cambiamenti delle opinioni grazie al [dibattito aperto e al confronto delle idee](/notes/democrazia/).

Gran parte delle conquiste liberali sono oggi [date per scontate o addirittura disprezzate in Occidente](/notes/occidente/). Per questo non capiamo quanto siamo incredibilmente vulnerabili, né delle conseguenze che questa inconsapevolezza può generare in futuro. Come disse Pericle, «La felicità consiste nella libertà, e la libertà nel coraggio»[^2]. La libertà non si ottiene e non si conserva se non nella lotta di ogni giorno e di ogni ora.

[^2]: Pericle, _Epitaffio_, 431 a.C.

La libertà è l’unico dono che può garantire il [progresso individuale](/notes/introspezione/) e sociale, tutto il resto è secondario. Nella libertà si sviluppano consapevolezza e intelligenza e nella libertà, e solo nella libertà, può germogliare l’amore.

<div class='epigraph'>

> «You cannot say “I love you” if you cannot say the “I”.» <footer> — Ayn Rand</footer>

</div>

La libertà può essere interpretata come un peso[^3]. Siamo condannati a scegliere e non possiamo rifugiarci dietro scuse o ordini altrui. Ma essa ci rende umani proprio perché ci espone al rischio, all’incertezza, al peso morale dell’esistenza, ed è solo in questa tensione che possiamo davvero diventare ciò che siamo. Essere consapevoli e responsabili nella vita, pensiero e apertura di cuore, coraggio delle proprie idee e serenità. Questa è la via da scegliere e mantenere stabilmente.

[^3]: cfr. Sartre
