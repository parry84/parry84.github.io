---
title: Inno alla libertà
slug: libero
dateCreated: 2023-08-26 17:28
dateUpdated: 2023-08-26 17:28
visible: true
tags:
  - filosofia
---

##

<span class="newthought">La libertà</span> è rara e preziosa poiché è basata sulla fiducia. E la fiducia è un fragile equilibrio difficile da costruire ma facile a perdersi.

La natura umana a volte ci spaventa –_«Bellum omnium contra omnes»_[^1]– e il pessimismo induce il desiderio di catene nel nome di un’illusoria sicurezza o di un’artificiosa uguaglianza.

[^1]: Con tale frase, che letteralmente significa «la guerra di tutti contro tutti», Thomas Hobbes (1588-1679) descrive lo stato di natura come uno stato di guerra permanente e universale.

Ma non di solo pane vive l’uomo ed esistono valori e principi che ci rendono uomini e donne veri e non semplici contenitori di necessità fisiologiche e piccoli interessi meccanici. La libertà è il più importante fra tutti. Quando essa viene meno e grandi masse di persone accettano questa mancanza, tutto può accadere. È qualcosa di già visto nel secolo scorso e che tuttora osserviamo nel mondo.

Quando dilaga la percezione dell’assenza di scopo della propria vita è sufficiente che un governo promuova una narrativa in grado di dare un nome a quell’ansia e canalizzarla in una battaglia collettiva capace di dare un significato a un'esistenza altrimenti percepita come priva di senso. Ed ecco che sotto gli occhi di tutti si ottiene uno strano fenomeno di ipnosi collettiva tipico della creazione degli stati totalitari

La caratteristica di un tale gregge dominato da una visione unica è la sparizione di ogni caratteristica individuale. La diversità non ha semplicemente a che fare con i diversi colori della pelle, le religioni, culture, tradizioni, modi di vivere e di percepirsi. La diversità riguarda soprattutto l'esistenza di idee differenti.

L’esistenza di idee diverse inevitabilmente offenderà qualcuno. [Dovremmo tacere per evitare offese reciproche?](/notes/discriminazioni/) Tale atteggiamento rischia di creare una società in cui la capacità di difendere un'idea, o addirittura di combattere per essa, svanisce. Paradossalmente non è eliminando l’offesa che si protegge la diversità, ma per costruire una società pluralista, dove realizzare una diversità autentica, dobbiamo invece promuovere i cambiamenti delle opinioni grazie al [dibattito aperto e al confronto delle idee](/notes/democrazia/).

Gran parte delle conquiste liberali sono oggi [date per scontate o disprezzate in Occidente](/notes/occidente/). Per questo non capiamo quanto siamo incredibilmente vulnerabili e non siamo nemmeno consapevoli delle conseguenze che questa inconsapevolezza potrà avere sul futuro. Come disse Pericle, “La felicità consiste nella libertà, e la libertà nel coraggio”[^2]. La libertà non si ottiene e non si conserva se non nella lotta di ogni giorno e di ogni ora.

[^2]: Pericle, _Epitaffio_, 431 a.C.

La libertà è l'unico dono che può garantire il [progresso individuale](/notes/introspezione/) e sociale, tutto il resto è secondario. Nella libertà si sviluppano consapevolezza e intelligenza e nella libertà, e solo nella libertà, può germogliare l'amore.

<div class='epigraph'>

> «You cannot say “I love you” if you cannot say the “I”.» <footer> — Ayn Rand</footer>

</div>

Essere consapevoli e responsabili nella vita, pensiero e apertura di cuore, coraggio delle proprie idee e serenità. Questa è la via da percorrere e mantenere stabile.